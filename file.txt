У вівторок, 16 квітня, президент України Володимир Зеленський підписав закон про мобілізацію, який 11 квітня ухвалили депутати Верховної Ради у другому читанні. На сайті Верховної ради також опублікували повний текст законопроекту.

Проект закону №10449 «Про внесення змін до деяких законодавчих актів України щодо окремих питань проходження військової служби, мобілізації та військового обліку» набуде чинності рівно за місяць, 16 травня 2024 року. Згідно з текстом закону, протягом трьох місяців Кабінет міністрів має прийняти усі необхідні нормативно-правові акти, створити та запустити роботу електронного кабінету військовослужбовця, налагодити обмін даними між Єдиним реєстром призовників та медичних установ, удосконалити ротаційні процеси в ЗСУ.
